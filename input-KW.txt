Zombie
Kingusiinnaq illoqarfimmi takuneqarsinnaavoq Louisap anaanani pisuttuaqatigisaraa.
Soorlu uumasutut ikilerneqarsimasutut, piginnitsini malittariinnarlugu, qungatsini nakkartillugu, tamatigullu maleruutiinnartutut isikkoqarluni.
Akulikitsunik allorartarluni pisuttarpoq, oqimaassutsini isikkamini illuaniit illuanut paarlakaajaatiinnaavillugit.
Anaanani unittorlu unilluni, aallartorlu aallarlunilu.
Nunaannarmut nakkussiutigaluni, kavaajami paffequtaa kimmarlugu oqummiartuartarpaa, isigisani iluamik paaserpasissanagu.
Louisa ilisarnarunnaavissimavoq.
Nunaqqataasa ilassigaangamikku meeqqatut illarasaarluni akisarpoq. Illarnerigalua imaqanngitsoq, meeqqap illarnerisinnaanngisaa. Illarneq imaqanngitsoq nillertoq. Soorlu tassa arnap niaqulaartup illarnera.
Ataasiarlunga eqqaamasarpara atuarfimmi suli nukarlerniillunga, anaanama aanikuugaanga.
Aneqqammertugut kavaajama singissartua singinneq ajulerpara.
Malugisinnaavara anaanaga utaqqisinnaassuseqarpasinngitsoraasiit, uangalu ulapileraluttuinnarninni singissartoq suli singikkuminaatsinneruleraluttuinnarlugu.
Anaanaga ungasillilaalereersimagaluarluni tunginnut kamappasilluni allullattaalermat nalunngilara ajortoqalersoq.
Anaanaga saannut pillunilu, sakissakkut tigullunga kiviutigalunga, kavaajara nusoqattaajutigalugu issuttuullunga aallartippaanga.
Meerakasik atorfissaqanngitsoq sianiissuaq.
Asulu meerarpassuit anitsiartut eqqaaniittut ikigisassaanatik.
Issuttuutingaarmanga kavaajara singissartuata eqqaatigut alippoq, iluaniittullu oqorsaatit timmissat meqqui katagalerlutik.
Ajortumik pineqarnera pillugu qianngilanga, kanngusukkamali qiavunga.
Anaanama kamaa ilisimajuaannarnikuuara. Kamarujussuartarneri uteqqiajuartut.
Iisartagarpassuarnik iisisarpoq. Ilaanni ikiligunik, ilaanni amerligunik. Piffiillu qasoqqarujussuarneri nukissaaleqinerilu.
Anaanaa aamma taamaattuusimavoq.
Qasoqqarujussuarneq nalunikuuara suunersoq. Paasisinnaanagu, kisianni takusarlugu misillerfigisarlugulu.
Meeraavungami.
Angerlarsimaffitsinni suliassat kisima isumagisarpakka.
Anaanaga iganngisaannarpoq, erruineq ajorpoq, atisanik errorsineq ajorpoq, sunnguamilluunniit attuinngisaannarpoq.
Ullorsuaq naasinnaasarpaa suliaqanngiivilluni sofamiilluni.
Qasusooqqaneq sakkortooq atugarisimagunarpaa.
Aallaqqaammut arlaannik peqqugaangaminga akerliusarnikuuvunga. Isumaqarlunga itigartissinnaallugu, isumaqarlunga qinigassaqarlunga.
Akerliunngisaannassallungali ilikkarnikuuara.
Kissaataalu tamaasa tunniuttalerpakka.
Angummik naapitsivunga.
Uanniit angajulliunerugaluaqisoq nuannarigakku ukiui apeqqutaatinngilakka.
Fari pitsaasuugami, ilinniarsimasaminiillu aalajangersimasumik aalisakkerivimmi atorfeqarmat, uannut qamuuna assut toqqissisimanarpoq.
Misigisimavunga siunissami inooqatissannik naapitsisimallunga.
Nammineerluta angerlarsimaffeqaleratta meeqqiorluta aallartippugut.
Tulleriiaqqanik pingasunik meeraqalerpugut, anaanaalluassamaartorujussuuvungalu.
Namminermi meeraaninni aqqusaagarisarsimasakka meeqqannut misigitikkusunngeqigakkit.
Ilaanneeriarlunga aqussinnaanngisannik meeqqannut sakkortuumik periataartarpunga.
Qujanartumik imminut takusinnaallunga utoqqatserfigisarakkit, isaatigut toqqarlugit isigalugit neriorsortarpakka pissusera eqqumaffiginerulerniarlugu aqunnerusinnaalerniarlugulu.
Paasisinnaaneq ajorpara sooq meeqqannut taamaasiortoortarnerlunga.
Sunarpiaq ajornartorsiutiginerlugu iluamik inississinnaaneq ajorpara.
Soraarama tuaviinnaq angerlarpunga.
Ileqqorilersimavarami ulapinngikkaluaraangamaluunniit tuaviinnaq angerlartarnissara.
Massakkut ueqarlunga, nammineerlutalu angerlarsimaffeqalersimagaluarluta, ileqqutoqqakka katassinnaanngilakka.
Eqqarsaatigereerparalu soraaruma aatsaat torersaariarlunga meeqqakka aaniarlugit.
Angerlamut iserama uima sullisii gummersuilu gangimiittut eqqumiigikujukkaluarlugit aappaatigut nuannaajummiinnarpunga angerlarsimammat.
Ilummut appakaappunga takussasoralugu, igaffimmiinngilarli.
Sinittarfimmiit tusaasaqarsorigama taqqamunga ilummut aallarpunga.
Tungaanut aallartungalu isussuppaluk allanillu perpaluk soorlumi tusaasinnaagikka.
Taamaariarmallu eqqarsariaammerujussuarpunga.
Matu tikikkakku mapperiaatigalugu haloortungalu takussanganngisakka naammattoorakkit tupannermik nillerujussuarpunga. Uiga... anaanagalu siniffitsinni marluusut.
Takusinnaavaralu sunersut.
Kiinnakkut aportinnerujussuartut sakkortutigisumik annernertut, takulerpakka anaanaga uigalu tutittut.
Anaanama timaata mattaangasup uiga qallersimavaa.
Soorlu ataasiusut, niui imminnut parnaaqqasutut imusimapput.
Uima assai anaanama qitiani angalaarput, allaallumi timaani ukioqqortusisimasumi, nuluini eqisaluttuni angalaartarlutik.
Anaanama kiagunnerata qillalaarneri qungasiatigut kuupput, soorluli timaa qillersaammik taninneqarsimasoq.
Nujarsuisa takisuut uima kiinaa assersimavaat, taamaakkaluartoq nalunngilara Fariusoq.
Seeqquani qilerua qaamanersalik ilisarnarpoq, soorlumi kisimi takoqqusoq.
Tupaqqanermik silaarutaasallunga nilliavunga, silammut tikkuartuutigalunga anaanaga aneqqullugu.
Marluullutik tuaviinnaq atisalersorniarsaripput.
Uanga tammaqattaarnermik maajusunnera annermik eqqaamaneruara.
Utoqqatserniarpasittoqanngilaq, anipallannissarli kisimi soorlu siunertarineqartoq.
Uima Farip tujuuluni atiniarsarivaa, ulapinnermillu atineq ajuleraluarlugu.
Anaanagalu tarrereersoq, Farip qanillattoraluarpaanga talikka attorniartutut illugit, soorlu nassuiaaniaraluartutut isikkoqarluni, uangali suliluunniit oqaaseqanngitsoq aamma silammut tikkuartuuppara nilliaatigalunga aneqqullugu.
Matu silarleq matorpaluinnartoq sajuttuinnanngorlunga nukeerpunga, natermullu uppillunga, qamanngaannerujussuarlu qialerpunga.
Qianermik anernera aqussinnaanngingajappara.
Kiisa naammattuukkakka suli upperinngitsutut illugit eqqaamiutsinnik soqutigisaarullunga nillialerpunga sinnattupalaamit itissasoralunga.
Immaqami ilimagereersimasinnaassagaluarpara anaanaga uannut taamatut iliorsinnaanera, kisianni uinniit? Qanoq aamma.
Takorloorsinnaanngisaannarnikuuara uannut taamaasiorsinnaanissaa.
Timikkut imminut tillualerpunga, Farikasik takorluujutigalugu.
Kamakkunnaarnissama tungaanut Farikasik tilluarusukkaluaqaara. Naavatigut. Niaquatigulluunniit.
Takorloorpara qingaatigut tillullugu qingakasiata saanii nipiliortut aallu kissalaartoq kiinaatigut kuulersoq.
Akiseq tigoriarlugu kiinara asserpara, nillianissaralu tamaat qiaatigalunga nillialerlunga.
Ullualuit qaangiussimalerput kamassaqarnermillu qasoqqaqaanga.
Meeqqat kisimiillunga isumagivakka, pakatsisinnavianngilakkami. Taamaattuunngilanga.
Farip takunissaanut suli piareersimanngilanga. Farikasik anaq.
Suliffinniit soraarama meeqqat angajulliit børnehavemut aariarlugit, nukarleq vuggestuemut aqqusaariarlugu angerlarpugut. Meerujooqaat qiangalallutillu.
Iggasiaarniarlunga aalajangerpunga, nerereerpata ingerlaannaq innartinniassagakkit.
Inimi kamaappaluttut tusaasinnaavakka. Arlaat pinngikkuni, arlaat peqqusoq.
Oqarfigaakka utoqqatseqqullugit kammagiissasullu.
Eqqissisimaniarsarivunga. Sallaappunga. Anaanaalluartoq.
Fjernsyni ikippaluppaat.
Iganinni uiga assut maqaasiummerpara.
Maqaasisaralu maajunnangaarami! Kalak!
Sussallungamita meeqqagut isumagissavakka – soqutigisaarullunga aalakoorujussuaqattaartuuguma!
Asanninnipalaavik asanninnipalaaq! Maqaasititsisoq. Sumiginnaasoq. Kiserliortitsisoq. Anaq! Sooq uanga?? Neriuutaaruppunga.
Anaanaga eqqaavara.
Nalunngilara sinngalluni piaaralunilu taamatut iliortoq. Sinngagalunga. Sinngagalunga pilluarama inuunerissaalernikuugamalu. Piaaraluni inuunera sequminniarsarigaa. Piaaraluni.
Igaffimmi eqqarsaatersortillunga kamassamik tikinneqarujussuarpunga.
Fjernsynip inimiittup nipaa, meeqqat nillianerannik akulik sapililerpara. Kamaatiinnaavissut. Eqqissiveqannginneq, anniartitsineq sinnganerlu.
Sussallutit aalajangissaviuk... Na-aa iperannga, annernarpoq... Anaana... Qaa tassa...
Nukarlequtiga qiaatigaluni niuga nutsuaatigalugu tigoqqusoq, uumitsaatiutigalugu sakiaatigut tigullugulu niaqua tassanngaannaq nerrivimmut anaarluterujussuarpara.
Tusaasaaruppunga.
Silattulerpunga natermi issiallunga.
Eqqara tamarmi aappaluttumik qalipaatinissimavoq.
Meeqqat angajulliit assut qiaatigalutik anaanaartorput, silattuaqisillunga.
Silattuaqilerama paatsiveqarnanga mobiilera ujalerpara.
Nanigakku napparsimavimmut sianerpunga, oqarlunga nukarlequtiga anerneqanngimmat ambulancenik massakkorluinnaq pisariaqartitsillunga.
Paninnguara isigilerpara, sulilu iluamik imminut uterfiginngitsutut ippunga, isigisakkali isigaakka, kisiannili soorlu uangaananga. Timaa nukeqanngitsoq, aammik taninneqarsimasoq.
Misigissutsikka paasissaanatik sukkasoorujussuarmik timinni sarsuapput. Aallaamaneq. Tupaqqaneq. Maajusunneq. Paatsiveqanngilanga. Sajuttuinnaavunga.
Nissukka nukeerutingajassimapput assorooqqammersimanermik.
Anernera ajoqaaq, qianerlunga naluara.
Piviusumut appakaakkiartorninni tusaasaarussimagaluarlunga, tusaasakka utertutut nippakkiartulermata silattuaqiartulerpunga.
Meeqqakka angajulliit qiasut ingerlaannaq ornippakka, inimukaateriarlugillu eqillugit eqqissisarniarsarilerlugit.
Meeqqakka pakkutaakkakka, sakkortunerusumik pakkuttaqattaarpakka, qianerpullu ersarissiartulerpoq.
Ambulancet apuupput.
Kiinaatigut takusinnaavakka meerannguara annaanneqarsinnaanngitsoq.
Tamatta ambulancenut ilaalluta napparsimaviliarpugut.
Oqaaseqassananga meeqqakka illuttut eqisimaarpakka, nipaatsumik eqqissisimaniarsaralunga, aqussinnaanngisannik qulliikka ulussakkut namminneq koorusaartut.
Tigussanngilasi. Uangaakua. Tigussanngilasi. Louisa, eqqissillutit.Suli tupaqqagavit. Meeqqakka tigussanngilasi...
Utaqqisugut politiit takkupput.
Nalunngilara ornikkaannga.
Fari attavigineqarsimagami aamma iserpoq.
Meeqqat angajulliit ineeqqamut allamut ilaserivai, politiillu kisimeeqatigilerpakka.
Apersulerpaannga susoqarsimaneranik, uangalu unneqqarillunga eqqaamasakka tamaasa oqaluttuarivakka.
Nakorsap aamma apersorpaanga. Fari qanoq kamaatsigineriga, anaanagalu qanoq kamaatsigineriga. Ajortumeerisinnaanersunga. Inoqatikka ajortumik pisinnaanerikka. Meeqqakka ajortumik pisinnaanerikka.
Ajortumeerinianngilanga. Takorloorsinnaanngilara ajortumeerinissara.
Louisa, tigusaavutit ulloq 19. maj, nalunaaqutaq 17.55...
Qialerpunga.
Ineeqqamiit politiit annikkaminnga talikkut illuttut paarivaannga.
Gangikkooratta takulerpara anaanaga aamma napparsimavimmut isersimasoq, utaqqisarfimmi issiarujoortoq.
Tassanngaannaq kamassama tikippaanga, eqqarsarlunga: sussallunipalaaq maaniissava.
Kamalerpunga imminut aqussinnaajunnaarlunga nilliaatigalunga.
Anaanapalaaq! Anaanapalaajuvutit! Kisivit!
Oqaatsit taakkua uteqattaarpakka, politiillu aaliangerlunga napparsimavimmiit annippaannga, biilinullu ikeriarlunga isertitsiviup tungaanut aallarluta.
Ullut ingerlapput.
Ullut qasserpiaat naluara ingerlareersimanersut.
Ilimageqaaralu inoqatinniit oqallisigineqarsimanissara.
Isertitsivimmut pigamali suli ataasiarlungaluunniit nalunngisannik oqaloqateqanngilanga.
Aammami oqaloqateqarusunngilanga takusaqarusunnangalu.
Nalunngilarali ulluni qaninnerni nakorsaq oqaloqatigisussaallugu.
Eqqarsaateqartarnermik iluamik sinissananga, sinillatuaraangama misigisimasarpunga sinissuataarsimallunga.
Silalu qaamaannalernikooriarmat ullukka paatsiveqartinngilakka, Akerlianilli tarnera taartuinnaavoq.
Napparsimavimmi tarnikkut nappaatillit immikkoortortaqarfiannut unippunga – matoqqasumi – nakorsamit immikkut eqqarsartaatsikkut ilisimasalimmit misissugaritillunga.
Meeqqakka maqaaseqaakka. Assorujussuaq.
Eqqarsaatikka allamut saasarniarlugit pisuttuartalerpunga.
Gangersuakkut uumasorpassuit assigalugit piginnittussaqanngitsutut sarsakataasarpunga. Allorarnikka kiserujoortarlugit.
Nakorsap sanioqquppaanga.
Tikka, angutisunnitsoq naalluataangaarakku atia eqqaanngilara: Farikasik. Qanorli massakkut takusinnaasuuguninga.
Uumasupalaanut toquinnagassat ilaannut sanilliutissagaluarpaanga. Nammineq pisuunerarlunga. Uffa namminikasik tamaasa pisuussutigalugit!
Tipigissarunnaarniarit! Suallaatigissagakku?! Angutipalaaq arnanut atornerluiniartartoq! Anaq!
Sulisunit ingerlaannaq unngunneqarpunga.
Ineeqqamut eqquppaannga siniffimmullu aalajangersorlunga.
Suli nilliavunga. Louisa eqqissillutit.
Angutipalaarsuaq anaq! Maanga iseqqinngisaannarit! Ajukkugit uannut!
Nipersuara suli akerartuisoq gangimi tusaaneqarsinnaavoq. Soorlu uumasoq miaggoortoq.
Ullorpassuarni tarnip nappaataanut nakorsamit misissugaritittaqattaareerlunga paasitinneqarpunga: Qasusoorsimasunga.
Nakorsap ilimatsaappaa qasusooqqanera kinguaariinniit kinguaariinnut kingornuttagaasimanissaa.
Qasusooqqanera paaseriarakku soorlu nukikka qasukkartutut ittut. Akuersineq.
Tarrara qiviaraangakku inuk alla takusalerpara.
Imminut ilisarissaarpunga.
Gangersuarmi pisuttuarujoortalerpunga, inuk kisima nipangissananga nipikitsumik niaqunniittut nipit eqqumiitsut oqaluuterujoortalerlugit.
Aqussinnaanngisannik timera allatut pisuttalerpoq.
Akulikitsuaqqamik allorartalerpunga, allorarunnaarlungalu unikkaangama eqqissiviitsutut isikkakka tulleriiaarlutik sallaatsumik tutisaqattaartalerlugit.
Suli namminiussuseqaraluarlunga misigisimavunga timinni aqussinnaanngisannik pisoqartoq. Soorlu marluusunga. Soorlu allamik uangaqartoq.
Aappaa oqartarpoq toqutsinikuugama maaniittunga nakorsap ikiorniassagaminga. Aappaalu oqartarluni maaniittunga nakorsamit toqunneqarniassagama. Soorlu sunit tamanit toqutsisimasuusaartinneqarlunga uukapaatinneqartunga.
Upperisaqarsinnaanngilanga.
Qaratsanni nipit amerlaqaat, paatsiveqanngilangalu.
Eqqartuussivimmi sassartinneqarpunga.
Aalajangiunneqarpoq napparsimanera peqqutaalluni parnaarussaassanngitsunga, pillagaassanngitsungalu.
Ilumoortumik? Taava angerlarsinnaavunga?
Suli qisuariarsinnaassusera kigaappoq.
Anaanaga... Anaanaga... Anaanaga... tassalu oqaaseqatigiit naasinnaanagit.
Oqaatsit naatsut paasinartullu apuukkusukkaluarpakka.
Anaanaga pisuuvoq.
Oqaaseqatigiilli naasinnaanngilakka.
Pineqaatissiissutigineqartoq piumasaqaateqarpoq. Piumasaqaatit uannut kiffaanngissusiiaasut.
Meeqqannik arsaagaassaanga, meeqqallu taamaallaat Farimit akisussaaffigineqalissapput.
Uangalu nammineersinnaanngitsutut mianerisariaqartutullu isigineqalissasunga aalajangerneqarpoq, allaallumi inoqatinnut ulorianartorsiortitsisinnaasutut naliligaallunga.
Imalu naggaserneqarpoq, anaanannut inissinneqaruma pitsaanerpaassasoq.
Annilaarutigilluinnakkannik anaanama nammineerluni neqeroorutigisimavaa angajoqqaatut oqaasissaqartitaalernissani.
Anaanaga... ittoqilerpunga.
Eqqartuussisup eqqissivilluni qungujulaarlunilumi qiviarpaanga.
Aappi, aappi... anaanannut angerlassaqqaarputit...
Nipaarsaarluni biilit aquttarfiata matua sakkuminik ammarniarsarivaa.
Annernartumik isikkoqarluni eqqaminut qinaasisarpoq.
Biilip matua ammarpaa, iserpoq, nipaarsaartumik matua matuaa, biilillu aallartinniarsarilerlugit.
Aallartikkamigit ingerlaannaq kiassaataa sakkortusivaa, assanilu attuutseriarlugit qanimi saavanut pisillugit kissartumik supooqattaalerlugit.
Kigaatsunnguamik sianigisumillu aallarpoq, illullu tarrikkamigit ingerlaannaq sukkasuumik ingerlalerluni.
Timaa kissakkiartuleriarami, kiinaa kiinarsorsimanngikkaluartoq qungujullattaalerpoq.
Imminut pinngitsaalilluni illaanngitsumik illapalaartittarpoq.
Radio ikippaa nipilersuullu nippallugu.
Nilliaatigaluni mittarfiup tungaanut sukkanerpaamik aallarpoq. Biilertoq soorluluunniit aalakoortoq.
Aqqutissani mianersuutinngivillugu ingerlavoq, aqqusineq tamaat pigalugu.
Imminut pinngitsaalilluni illartittuusaariarluni, piaaraluni napparutit tungaannut sangusarpoq, qanilligaangamigillu aqqusinermut sangupilooqqittarluni.
Isini immersimasut soqutigerpasinnagit allarterpai.
Illoqarfiullu tungaanut aallarlunilu, aqqusinikkut takingaatsiartukkut ingerlalerami, biilit sukkatsittaataat tamakkivillugu naqippaa.
Aquutaa assoroorluni paarivaa, timini igalaap siorliup tungaanut kivippaa nilliaatigaluni ingeqqillunilu.
Sukkut tamaana qullii uluaatigut kuupput, allarterniarlugit aquut iperarpaa.
Arsugaq pujoralaallu
Pituannguugamimigooq sunnguamilluunniit nukersortinneqassanngilaq. Ullaamiit unnussuarmut angajoqqaavisa sunik tamanik oqilisaappaat. Unnukkorsiutaanik agguullugu. Atisalersorpat kavaajaa siillugu. Skuulerpat qilersorlugit. Pituannguammiunagooq taanna Arsugaq. Atuarfimmiit soraarpat biilinik aallugu.
Naamerluinnarmi pisussanngilaq, biilinik aporteqinaaq aalakoortorsuarmiilluunniit tiguteqinaaq.
Angerlamut apuuttorlu ”...arpaqattaarnak annertunngooqinaatit. Eqqissillutit iPaderniarit...”, ineeqqamini pinnguarpassuami pujoralannik poorneqalersut akorninut pilluni iPadileruni, ullorsuaq ualersuarlu naasaraaq, kakkilertalluni tangajullattaajutigaluni.
Anaanaata nalunngisaminnut erseqqissartuaannarpaa Arsugap atuaqatimini anginerpaap tulliunera.
Anginera ernumassutigerpasittuusaartarpaa uffa tulluusimaarutigisorsuullugu.
Eqqartortilluguli anaanaata oqaatigineq ajorpai sukkaniuuttuni siulliunngikkaangami qiasartoq.
Nalunngilaami kukkusumik perorsagaralugu.
Nalunngisaminulli oqaannartarpoq: ”Uteriitsuliaq!”
Arsugaaqqap inuup mikissusaa, anaanami oqaasii paasisinnaaneq ajorpai.
Taamaallaat nalunngilaa isumalutsinnaveersaartassallugu.
Ullut ilaanni anaana ataatalu angerlarput assut nuannaarlutik.
”Pissaqartippatsigit” qungujussimapput, soorlu meeqqat.
Arsugap poortugaq takuaa nerriviup qaavaniittoq. Poortugaq angisooq.
”Ammariaruk.” Ammaleriallaraa qimmiaraq.
Ataataata natermut aqqaramiuk, kaavisittagaq kaavisikkamiuk, natermi angalaalermat anaanaata assani pattaatigalugit illaqattaalerpoq.
Arsugalli paasisinnaanngilaa suna tissinarnersoq.
Qimmiaraq meqquusalik manngertoq, nammineq unippoq.
Misissoramiuk misissoramiuk pinnguarpassuami pujoralannik ulikkaartut akorninut milorujuppaa.
Kissaatigiuaannarnikuuaa qimmitaarnissani. Qimmeq atuarfiup tungaanut qimuttussani. Soraaraangami qilanaarluni eqqaani utaqqisartussaq. Angerlamut iseraangami takummaasartussaq. Sinittarfimmi pinngussat akornanni sineqatigisartagassani. Pujoralaat akornanni kiserliornaveeqqutissani.
Atuaqatini paaqqinnittarfiliaasut, Arsugaq biilinik aatippoq.
Arpaannaq biilinut ikiartorpoq, qilanaarisaqaramimi.
Ingikkami atuagaasivimminit poortugaq tiguaa anaanaminullu tunniullugu.
”Angerlaruma ammassavara,” tarrarsuutikkut anaanaa qungujuppoq.
Iseramik Arsugap anaanani eqqaasippaa ammagassaqarnerarlugu.
”Usimi!” ammaleriallaraa Arsugap atuarfimmi sanaarisimasaa iganut allequt, kappoqqutit liimmernikunik ammalortuliaq, qaavatigut orangeamik qalipaatilimmik annoraaminermik qalligaq.
Nuannaarpoq qujalluni, uluaatigullu apariarlugu, pisannaani skaavimmut ilivaa.
Arsugap assassornerit qassit atorlugit taanna anaanaminut piukkullugu sanaarigamiuk, ilimmagu nikallorpoq.
Nalunngilaa skaavik toqqorsiviusoq.
Tassaniittarput atorneq ajortut sukujuit.
Arsugarmi eqqarsarsimagaluarpoq qalipaatigimmat nuannarissagaa.
Maanimi suut tamarmik qaqortuinnaapput.
Arsugaq inuuissiulerami anaanaata qaaqqussutinik klassenut marlunnut naammattunik tunivaa.
Arsugap meerarpassuit ullorsioqatiginagit anaanani ataatanilu kisiisa ullorsioqatigerusunnerugaluarpai.
Arsugarli qanoq iliuuseqarsinnaava, anaana aalajangereersimappat.
”Anaana naalagaavoq!” nalunngilaami anaanani taamak oqassasoq.
Ajornaqaarli inersimasut akulerutereermata allamik qinigassaqanngilaq.
Atuarfiup paarliani aaneqarnissaminut utaqqitilluni, niviarsiaqqat marluk sanioqqupput.
Eqissimapput talii imminnut nermullutik, siffiaallu ingerlaqatigiillutik.
Arsugap isigilerpai.
Qanormita iliortartut? Immaqami inuuinni arlaallu misilikkumaarpara.
Inuuissiortooreeramik kaagisuutilerput.
”Uninngaqqissaarlusi kaagitussaasi. Nakkakaatitsinaveersaarlusi!” Arsugap anaanaa suangasaarluniaasiit oqarpoq.
Kaagisoreeramik assatik asalluariarlugit pinnguaatersulerput.
”Uanga! Uanga...!” meeqqat sumi tamaani siulliuniuttaqattaarput.
Ajugaasussanut minitaajumasoqanngilaq.
Inissitsiterput unammineq aallartinniassammat. Ajugaanikuararpassuit sumi tamaani imminnut iluarisimaartut.
Arsugaq sapililerpoq.
Unammisaqattaarnernut tiguarteqqangaaramik inuuissiortorluunniit maluginngilaat.
Arsugaq qissaserpoq ”...uangaana piga!” pinnguaatimmi paasisinnaanngilai.
Sooruna nammineq pinnguarneq aqoqqusaanngikkaa? Qalianut sinittarfimmut qimaavoq.
Pinnguarpassuarmi akorninut imminut miloriulluni innakarami, pujoralaat ammut nakkaarusaartut isiginnaarujuulerpai.
Kammagiumaneqanngilanga. Eqqumiigivaannga. Narrugivaannga.
Taamaalluni unnukkut anaanaata saammarsariartorpaa.
Biibilimik atuffakkiarlugu guutimut qinoqatigiipput.
Atuarfimmi Arsugaq kisimi issiavoq.
’Taannamaa inuuimmini kaagi nakkarmat anaanaminut naveersissimasoq...” niviarsiaqqat sanioqqutileramik isussupput, Arsugallu atisai naqqaniit qummut isigisarlugit.
Arsugaq tuattuuvoq mikisoq.
Kisermaamik taagorneqartarpoq.
Ilinniartitsisuminiillu aperitereerluni akigaangami kanngusuttutut isikkoqartarpoq.
Ungasianiillu pisuttoq isigalugu allaaneq ajorpoq nangiarluni pisuttartoq. Sianigerpasittutummi pisuttarami.
Atuagaasiverujussuata inuttaaraa suli mikerpasinnerulersittarpaa. Sequmiasutut avaqqutassaq.
Nalunngilaalu anaanaata isumalunnarisaraa, Arsugaq suli mikinerusutut malugeqqorpasinngitsutut inissisimagaangat.
”Qaa taamatut uninnganak, siaarlutit!” anaanaata naveeriarlugu saamanerpaamik aperissavaa ”...unnugu mamakujuttunik sutorniaravit? Ataguaasiit sukkuguttorsuussaatit.”
Akiligassat pillugit anaana ataatalu isumaqatigiinngippaluttut tusaasinnaavai.
Akiligassaq sorleq pingaarnerua, suullu pisaareqqaarnissaat pingaarnerua.
Suut amigaatigaagut.
Arsugap paasisinnaanngilaa sooq tamakkua pillugit kamaattartut.
Unnukkut nerigamik, Arsugaq arlaannik anaanaminut aperigaangami iluamik anaanaminit akineqarneq ajorpoq.
Sooruna ilaanni anaana taamaattartoq? Ataatalu aperigaanni oqaaseqassanani.
Aqaguani anaana angerlamut isileriallartoq qiimmassimavoq. Puussiaateqangaaramilu.
Arsugaq kavaajassaanik oqortumik pitaartissimavaa ukialermanngooq.
”Qernertuutikkusunngilara!” Arsugaq narrulluni oqarpoq.
”Kikkut tamarmik taamaattumik peqarput. Akisoqaaq nuannaarniarit. Qaammatip sinnera perlertussaavugut!” anaanaata akivaa.
”Prinsesseminguna pisaarusukkaluarama.”
Ullut ilaanni Arsugaq atuarfimmut aatereerluni qiangalaqqajaavoq.
”Arsugaq, sunaana? Oqariarit taamaaginnarnak!”, anaanaa oqarpoq.
Neriffissanngungajalermat, Arsugarlu suli qiangalasuusaaginnavilluni, anaanaata ataataa pivaa ”...qaa aalajangeriarlugu qiatilaarniaruk, qiarusuttoruna!”
Ataataata Arsugaq aalajangeriarlugu paarivaa, fjernsynerujuujutigaluni.
Arsugaq iperaqqugaluarluni akersuukkaluarpoq.
Qianera sakkortutsikkaluttuinnarpoq, kiaguleraluttuinnarlunilu aaliangeqqatikkamimi.
Naggataatigut nilliarsuataajutigaluni akersuuppoq.
”Iperannga!” oqaatigisarlugu.
”Iluaallappit?” Arsugap anaanaata igaatigaluni aperisarpaa.
Qalakkamik Arsugaq nererusunngitsoq, anaanaata sinittarfianukaqquaa.
”Qummukarlutit inuusarniarit, alliguit anaananngortussaavutit! Sooruna inuusarneq ajorpit, taamallu inuusaqartigalutit?”
Arsugaq pinnguarpassuami akorninut imminut miloriukkami, pujoralaat ammut nakkaasut isiginnaalerpai.
Ullaakkut Arsugaq akinngilaq anaanaata suaartaraluarmagu.
Sinittarfianut iserami tuparujussuarpoq.
Arsugap inuusami nujai qiortarsimavai, niui talii niaquilu piiarlugit.
Siniffia inuusat nujaannik ulikkaarpoq. Niui talii, timaalu sumi tamaaniipput.
Anaanami tarngutai tigusimavai inuusallu kiinaat tanissimallugit.
Anaanaa tupaqqarsuaarluni oqaasissaaruteqqavoq.
Arsugaq natermi issiavoq, anaananilu qiviariartulerlugu.
Imminut killorsimavoq, inuusatullu kiinnani tanissimallugu.
Siggui aappaluttut pavungarsuaq qalipassimapput, isinilu tanissimavai soorluluunniit ujaqqat qernertut amiilaarnarlutik isaaniittut.
Anaanani soqutigisaqarpasigani qummut qiviarpaa.
Ullaaralaami eqqissinartumi, ineeraq nippaallugu anaanaata nillianera igalaakkut aniasoq tusarsaavoq.
Akorninilu pujoralaat sallaatsumik ammut nakkaarujoorput.