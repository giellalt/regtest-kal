Zombie
Kingusiinnaq illoqarfimmi takuneqarsinnaavoq Louisap anaanani pisuttuaqatigisaraa.
Soorlu uumasutut ikilerneqarsimasutut, piginnitsini malittariinnarlugu, qungatsini nakkartillugu, tamatigullu maleruutiinnartutut isikkoqarluni.
Akulikitsunik allorartarluni pisuttarpoq, oqimaassutsini isikkamini illuaniit illuanut paarlakaajaatiinnaavillugit.
Anaanani unittorlu unilluni, aallartorlu aallarlunilu.
Nunaannarmut nakkussiutigaluni, kavaajami paffequtaa kimmarlugu oqummiartuartarpaa, isigisani iluamik paaserpasissanagu.
Louisa ilisarnarunnaavissimavoq.
Nunaqqataasa ilassigaangamikku meeqqatut illarasaarluni akisarpoq. Illarnerigalua imaqanngitsoq, meeqqap illarnerisinnaanngisaa. Illarneq imaqanngitsoq nillertoq. Soorlu tassa arnap niaqulaartup illarnera.
Ataasiarlunga eqqaamasarpara atuarfimmi suli nukarlerniillunga, anaanama aanikuugaanga.
Aneqqammertugut kavaajama singissartua singinneq ajulerpara.
Malugisinnaavara anaanaga utaqqisinnaassuseqarpasinngitsoraasiit, uangalu ulapileraluttuinnarninni singissartoq suli singikkuminaatsinneruleraluttuinnarlugu.
Anaanaga ungasillilaalereersimagaluarluni tunginnut kamappasilluni allullattaalermat nalunngilara ajortoqalersoq.
Anaanaga saannut pillunilu, sakissakkut tigullunga kiviutigalunga, kavaajara nusoqattaajutigalugu issuttuullunga aallartippaanga.
Meerakasik atorfissaqanngitsoq sianiissuaq.
Asulu meerarpassuit anitsiartut eqqaaniittut ikigisassaanatik.
Issuttuutingaarmanga kavaajara singissartuata eqqaatigut alippoq, iluaniittullu oqorsaatit timmissat meqqui katagalerlutik.
Ajortumik pineqarnera pillugu qianngilanga, kanngusukkamali qiavunga.
Anaanama kamaa ilisimajuaannarnikuuara. Kamarujussuartarneri uteqqiajuartut.
Iisartagarpassuarnik iisisarpoq. Ilaanni ikiligunik, ilaanni amerligunik. Piffiillu qasoqqarujussuarneri nukissaaleqinerilu.
Anaanaa aamma taamaattuusimavoq.
Qasoqqarujussuarneq nalunikuuara suunersoq. Paasisinnaanagu, kisianni takusarlugu misillerfigisarlugulu.
Meeraavungami.
Angerlarsimaffitsinni suliassat kisima isumagisarpakka.
Anaanaga iganngisaannarpoq, erruineq ajorpoq, atisanik errorsineq ajorpoq, sunnguamilluunniit attuinngisaannarpoq.
Ullorsuaq naasinnaasarpaa suliaqanngiivilluni sofamiilluni.
Qasusooqqaneq sakkortooq atugarisimagunarpaa.
Aallaqqaammut arlaannik peqqugaangaminga akerliusarnikuuvunga. Isumaqarlunga itigartissinnaallugu, isumaqarlunga qinigassaqarlunga.
Akerliunngisaannassallungali ilikkarnikuuara.
Kissaataalu tamaasa tunniuttalerpakka.
Angummik naapitsivunga.
Uanniit angajulliunerugaluaqisoq nuannarigakku ukiui apeqqutaatinngilakka.
Fari pitsaasuugami, ilinniarsimasaminiillu aalajangersimasumik aalisakkerivimmi atorfeqarmat, uannut qamuuna assut toqqissisimanarpoq.
Misigisimavunga siunissami inooqatissannik naapitsisimallunga.
Nammineerluta angerlarsimaffeqaleratta meeqqiorluta aallartippugut.
Tulleriiaqqanik pingasunik meeraqalerpugut, anaanaalluassamaartorujussuuvungalu.
Namminermi meeraaninni aqqusaagarisarsimasakka meeqqannut misigitikkusunngeqigakkit.
Ilaanneeriarlunga aqussinnaanngisannik meeqqannut sakkortuumik periataartarpunga.
Qujanartumik imminut takusinnaallunga utoqqatserfigisarakkit, isaatigut toqqarlugit isigalugit neriorsortarpakka pissusera eqqumaffiginerulerniarlugu aqunnerusinnaalerniarlugulu.
Paasisinnaaneq ajorpara sooq meeqqannut taamaasiortoortarnerlunga.
Sunarpiaq ajornartorsiutiginerlugu iluamik inississinnaaneq ajorpara.
Soraarama tuaviinnaq angerlarpunga.
Ileqqorilersimavarami ulapinngikkaluaraangamaluunniit tuaviinnaq angerlartarnissara.
Massakkut ueqarlunga, nammineerlutalu angerlarsimaffeqalersimagaluarluta, ileqqutoqqakka katassinnaanngilakka.
Eqqarsaatigereerparalu soraaruma aatsaat torersaariarlunga meeqqakka aaniarlugit.
Angerlamut iserama uima sullisii gummersuilu gangimiittut eqqumiigikujukkaluarlugit aappaatigut nuannaajummiinnarpunga angerlarsimammat.
Ilummut appakaappunga takussasoralugu, igaffimmiinngilarli.
Sinittarfimmiit tusaasaqarsorigama taqqamunga ilummut aallarpunga.
Tungaanut aallartungalu isussuppaluk allanillu perpaluk soorlumi tusaasinnaagikka.
Taamaariarmallu eqqarsariaammerujussuarpunga.
Matu tikikkakku mapperiaatigalugu haloortungalu takussanganngisakka naammattoorakkit tupannermik nillerujussuarpunga. Uiga... anaanagalu siniffitsinni marluusut.
Takusinnaavaralu sunersut.
Kiinnakkut aportinnerujussuartut sakkortutigisumik annernertut, takulerpakka anaanaga uigalu tutittut.
Anaanama timaata mattaangasup uiga qallersimavaa.
Soorlu ataasiusut, niui imminnut parnaaqqasutut imusimapput.
Uima assai anaanama qitiani angalaarput, allaallumi timaani ukioqqortusisimasumi, nuluini eqisaluttuni angalaartarlutik.
Anaanama kiagunnerata qillalaarneri qungasiatigut kuupput, soorluli timaa qillersaammik taninneqarsimasoq.
Nujarsuisa takisuut uima kiinaa assersimavaat, taamaakkaluartoq nalunngilara Fariusoq.
Seeqquani qilerua qaamanersalik ilisarnarpoq, soorlumi kisimi takoqqusoq.
Tupaqqanermik silaarutaasallunga nilliavunga, silammut tikkuartuutigalunga anaanaga aneqqullugu.
Marluullutik tuaviinnaq atisalersorniarsaripput.
Uanga tammaqattaarnermik maajusunnera annermik eqqaamaneruara.
Utoqqatserniarpasittoqanngilaq, anipallannissarli kisimi soorlu siunertarineqartoq.
Uima Farip tujuuluni atiniarsarivaa, ulapinnermillu atineq ajuleraluarlugu.
Anaanagalu tarrereersoq, Farip qanillattoraluarpaanga talikka attorniartutut illugit, soorlu nassuiaaniaraluartutut isikkoqarluni, uangali suliluunniit oqaaseqanngitsoq aamma silammut tikkuartuuppara nilliaatigalunga aneqqullugu.
Matu silarleq matorpaluinnartoq sajuttuinnanngorlunga nukeerpunga, natermullu uppillunga, qamanngaannerujussuarlu qialerpunga.
Qianermik anernera aqussinnaanngingajappara.
Kiisa naammattuukkakka suli upperinngitsutut illugit eqqaamiutsinnik soqutigisaarullunga nillialerpunga sinnattupalaamit itissasoralunga.
Immaqami ilimagereersimasinnaassagaluarpara anaanaga uannut taamatut iliorsinnaanera, kisianni uinniit? Qanoq aamma.
Takorloorsinnaanngisaannarnikuuara uannut taamaasiorsinnaanissaa.
Timikkut imminut tillualerpunga, Farikasik takorluujutigalugu.
Kamakkunnaarnissama tungaanut Farikasik tilluarusukkaluaqaara. Naavatigut. Niaquatigulluunniit.
Takorloorpara qingaatigut tillullugu qingakasiata saanii nipiliortut aallu kissalaartoq kiinaatigut kuulersoq.
Akiseq tigoriarlugu kiinara asserpara, nillianissaralu tamaat qiaatigalunga nillialerlunga.
Ullualuit qaangiussimalerput kamassaqarnermillu qasoqqaqaanga.
Meeqqat kisimiillunga isumagivakka, pakatsisinnavianngilakkami. Taamaattuunngilanga.
Farip takunissaanut suli piareersimanngilanga. Farikasik anaq.
Suliffinniit soraarama meeqqat angajulliit børnehavemut aariarlugit, nukarleq vuggestuemut aqqusaariarlugu angerlarpugut. Meerujooqaat qiangalallutillu.
Iggasiaarniarlunga aalajangerpunga, nerereerpata ingerlaannaq innartinniassagakkit.
Inimi kamaappaluttut tusaasinnaavakka. Arlaat pinngikkuni, arlaat peqqusoq.
Oqarfigaakka utoqqatseqqullugit kammagiissasullu.
Eqqissisimaniarsarivunga. Sallaappunga. Anaanaalluartoq.
Fjernsyni ikippaluppaat.
Iganinni uiga assut maqaasiummerpara.
Maqaasisaralu maajunnangaarami! Kalak!
Sussallungamita meeqqagut isumagissavakka – soqutigisaarullunga aalakoorujussuaqattaartuuguma!
Asanninnipalaavik asanninnipalaaq! Maqaasititsisoq. Sumiginnaasoq. Kiserliortitsisoq. Anaq! Sooq uanga?? Neriuutaaruppunga.
Anaanaga eqqaavara.
Nalunngilara sinngalluni piaaralunilu taamatut iliortoq. Sinngagalunga. Sinngagalunga pilluarama inuunerissaalernikuugamalu. Piaaraluni inuunera sequminniarsarigaa. Piaaraluni.
Igaffimmi eqqarsaatersortillunga kamassamik tikinneqarujussuarpunga.
Fjernsynip inimiittup nipaa, meeqqat nillianerannik akulik sapililerpara. Kamaatiinnaavissut. Eqqissiveqannginneq, anniartitsineq sinnganerlu.
Sussallutit aalajangissaviuk... Na-aa iperannga, annernarpoq... Anaana... Qaa tassa...
Nukarlequtiga qiaatigaluni niuga nutsuaatigalugu tigoqqusoq, uumitsaatiutigalugu sakiaatigut tigullugulu niaqua tassanngaannaq nerrivimmut anaarluterujussuarpara.
Tusaasaaruppunga.
Silattulerpunga natermi issiallunga.
Eqqara tamarmi aappaluttumik qalipaatinissimavoq.
Meeqqat angajulliit assut qiaatigalutik anaanaartorput, silattuaqisillunga.
Silattuaqilerama paatsiveqarnanga mobiilera ujalerpara.
Nanigakku napparsimavimmut sianerpunga, oqarlunga nukarlequtiga anerneqanngimmat ambulancenik massakkorluinnaq pisariaqartitsillunga.
Paninnguara isigilerpara, sulilu iluamik imminut uterfiginngitsutut ippunga, isigisakkali isigaakka, kisiannili soorlu uangaananga. Timaa nukeqanngitsoq, aammik taninneqarsimasoq.
Misigissutsikka paasissaanatik sukkasoorujussuarmik timinni sarsuapput. Aallaamaneq. Tupaqqaneq. Maajusunneq. Paatsiveqanngilanga. Sajuttuinnaavunga.
Nissukka nukeerutingajassimapput assorooqqammersimanermik.
Anernera ajoqaaq, qianerlunga naluara.
Piviusumut appakaakkiartorninni tusaasaarussimagaluarlunga, tusaasakka utertutut nippakkiartulermata silattuaqiartulerpunga.
Meeqqakka angajulliit qiasut ingerlaannaq ornippakka, inimukaateriarlugillu eqillugit eqqissisarniarsarilerlugit.
Meeqqakka pakkutaakkakka, sakkortunerusumik pakkuttaqattaarpakka, qianerpullu ersarissiartulerpoq.
Ambulancet apuupput.
Kiinaasigut takusinnaavara meerannguara annaanneqarsinnaanngitsoq.
Tamatta ambulancenut ilaalluta napparsimaviliarpugut.
Oqaaseqassananga meeqqakka illuttut eqisimaarpakka, nipaatsumik eqqissisimaniarsaralunga, aqussinnaanngisannik qulliikka ulussakkut namminneq koorusaartut.
Tigussanngilasi. Uangaakua. Tigussanngilasi. Louisa, eqqissillutit.Suli tupaqqagavit. Meeqqakka tigussanngilasi...
Utaqqisugut politiit takkupput.
Nalunngilara ornikkaannga.
Fari attavigineqarsimagami aamma iserpoq.
Meeqqat angajulliit ineeqqamut allamut ilaserivai, politiillu kisimeeqatigilerpakka.
Apersulerpaannga susoqarsimaneranik, uangalu unneqqarillunga eqqaamasakka tamaasa oqaluttuarivakka.
Nakorsap aamma apersorpaanga. Fari qanoq kamaatsigineriga, anaanagalu qanoq kamaatsigineriga. Ajortumeerisinnaanersunga. Inoqatikka ajortumik pisinnaanerikka. Meeqqakka ajortumik pisinnaanerikka.
Ajortumeerinianngilanga. Takorloorsinnaanngilara ajortumeerinissara.
Louisa, tigusaavutit ulloq 19. maj, nalunaaqutaq 17.55...
Qialerpunga.
Ineeqqamiit politiit annikkaminnga talikkut illuttut paarivaannga.
Gangikkooratta takulerpara anaanaga aamma napparsimavimmut isersimasoq, utaqqisarfimmi issiarujoortoq.
Tassanngaannaq kamassama tikippaanga, eqqarsarlunga: sussallunipalaaq maaniissava.
Kamalerpunga imminut aqussinnaajunnaarlunga nilliaatigalunga.
Anaanapalaaq! Anaanapalaajuvutit! Kisivit!
Oqaatsit taakkua uteqattaarpakka, politiillu aaliangerlunga napparsimavimmiit annippaannga, biilinullu ikeriarlunga isertitsiviup tungaanut aallarluta.
Ullut ingerlapput.
Ullut qasserpiaat naluara ingerlareersimanersut.
Ilimageqaaralu inoqatinniit oqallisigineqarsimanissara.
Isertitsivimmut pigamali suli ataasiarlungaluunniit nalunngisannik oqaloqateqanngilanga.
Aammami oqaloqateqarusunngilanga takusaqarusunnangalu.
Nalunngilarali ulluni qaninnerni nakorsaq oqaloqatigisussaallugu.
Eqqarsaateqartarnermik iluamik sinissananga, sinillatuaraangama misigisimasarpunga sinissuataarsimallunga.
Silalu qaamaannalernikooriarmat ullukka paatsiveqartinngilakka, Akerlianilli tarnera taartuinnaavoq.
Napparsimavimmi tarnikkut nappaatillit immikkoortortaqarfiannut unippunga – matoqqasumi – nakorsamit immikkut eqqarsartaatsikkut ilisimasalimmit misissugaritillunga.
Meeqqakka maqaaseqaakka. Assorujussuaq.
Eqqarsaatikka allamut saasarniarlugit pisuttuartalerpunga.
Gangersuakkut uumasorpassuit assigalugit piginnittussaqanngitsutut sarsakataasarpunga. Allorarnikka kiserujoortarlugit.
Nakorsap sanioqquppaanga.
Tikka, angutisunnitsoq naalluataangaarakku atia eqqaanngilara: Farikasik. Qanorli massakkut takusinnaasuuguninga.
Uumasupalaanut toquinnagassat ilaannut sanilliutissagaluarpaanga. Nammineq pisuunerarlunga. Uffa namminikasik tamaasa pisuussutigalugit!
Tipigissarunnaarniarit! Suallaatigissagakku?! Angutipalaaq arnanut atornerluiniartartoq! Anaq!
Sulisunit ingerlaannaq unngunneqarpunga.
Ineeqqamut eqquppaannga siniffimmullu aalajangersorlunga.
Suli nilliavunga. Louisa eqqissillutit.
Angutipalaarsuaq anaq! Maanga iseqqinngisaannarit! Ajukkugit uannut!
Nipersuara suli akerartuisoq gangimi tusaaneqarsinnaavoq. Soorlu uumasoq miaggoortoq.
Ullorpassuarni tarnip nappaataanut nakorsamit misissugaritittaqattaareerlunga paasitinneqarpunga: Qasusoorsimasunga.
#Nakorsap ilimatsaappaa qasusooqqanera kinguaariinniit kinguaariinnut kingornuttagaasimanissaa. #PL20240309 sætningen iflg. kollegerne FOR ugrammatisk. Rettet lidt nedenfor
Nakorsap ilimatsaappaa qasusooqqanerata kinguaariinniit kinguaariinnut kingornuttagaasimanissaa.
Qasusooqqanera paaseriarakku soorlu nukikka qasukkartutut ittut. Akuersineq.
Tarrara qiviaraangakku inuk alla takusalerpara.
Imminut ilisarissaarpunga.
Gangersuarmi pisuttuarujoortalerpunga, inuk kisima nipangissananga nipikitsumik niaqunniittut nipit eqqumiitsut oqaluuterujoortalerlugit.
Aqussinnaanngisannik timera allatut pisuttalerpoq.
Akulikitsuaqqamik allorartalerpunga, allorarunnaarlungalu unikkaangama eqqissiviitsutut isikkakka tulleriiaarlutik sallaatsumik tutisaqattaartalerlugit.
Suli namminiussuseqaraluarlunga misigisimavunga timinni aqussinnaanngisannik pisoqartoq. Soorlu marluusunga. Soorlu allamik uangaqartoq.
Aappaa oqartarpoq toqutsinikuugama maaniittunga nakorsap ikiorniassagaminga. Aappaalu oqartarluni maaniittunga nakorsamit toqunneqarniassagama. Soorlu sunit tamanit toqutsisimasuusaartinneqarlunga uukapaatinneqartunga.
Upperisaqarsinnaanngilanga.
Qaratsanni nipit amerlaqaat, paatsiveqanngilangalu.
Eqqartuussivimmi sassartinneqarpunga.
Aalajangiunneqarpoq napparsimanera peqqutaalluni parnaarussaassanngitsunga, pillagaassanngitsungalu.
Ilumoortumik? Taava angerlarsinnaavunga?
Suli qisuariarsinnaassusera kigaappoq.
Anaanaga... Anaanaga... Anaanaga... tassalu oqaaseqatigiit naasinnaanagit.
Oqaatsit naatsut paasinartullu apuukkusukkaluarpakka.
Anaanaga pisuuvoq.
Oqaaseqatigiilli naasinnaanngilakka.
Pineqaatissiissutigineqartoq piumasaqaateqarpoq. Piumasaqaatit uannut kiffaanngissusiiaasut.
Meeqqannik arsaagaassaanga, meeqqallu taamaallaat Farimit akisussaaffigineqalissapput.
Uangalu nammineersinnaanngitsutut mianerisariaqartutullu isigineqalissasunga aalajangerneqarpoq, allaallumi inoqatinnut ulorianartorsiortitsisinnaasutut naliligaallunga.
Imalu naggaserneqarpoq, anaanannut inissinneqaruma pitsaanerpaassasoq.
Annilaarutigilluinnakkannik anaanama nammineerluni neqeroorutigisimavaa angajoqqaatut oqaasissaqartitaalernissani.
Anaanaga... ittoqilerpunga.
Eqqartuussisup eqqissivilluni qungujulaarlunilumi qiviarpaanga.
Aappi, aappi... anaanannut angerlassaqqaarputit...
Nipaarsaarluni biilit aquttarfiata matua sakkuminik ammarniarsarivaa.
Annernartumik isikkoqarluni eqqaminut qinaasisarpoq.
Biilip matua ammarpaa, iserpoq, nipaarsaartumik matua matuaa, biilillu aallartinniarsarilerlugit.
Aallartikkamigit ingerlaannaq kiassaataa sakkortusivaa, assanilu attuutseriarlugit qanimi saavanut pisillugit kissartumik supooqattaalerlugit.
Kigaatsunnguamik sianigalugulu aallarpoq, illullu tarrikkamigit ingerlaannaq sukkasuumik ingerlalerluni.
Timaa kissakkiartuleriarami, kiinaa kiinarsorsimanngikkaluartoq qungujullattaalerpoq.
Imminut pinngitsaalilluni illaanngitsumik illapalaartittarpoq.
Radio ikippaa nipilersuullu nippallugu.
Nilliaatigaluni mittarfiup tungaanut sukkanerpaamik aallarpoq. Biilertoq soorluluunniit aalakoortoq.
Aqqutissani mianersuutinngivillugu ingerlavoq, aqqusineq tamaat pigalugu.
Imminut pinngitsaalilluni illartittuusaariarluni, piaaraluni napparutit tungaannut sangusarpoq, qanilligaangamigillu aqqusinermut sangupilooqqittarluni.
Isini immersimasut soqutigerpasinnagit allarterpai.
Illoqarfiullu tungaanut aallarlunilu, aqqusinikkut takingaatsiartukkut ingerlalerami, biilit sukkatsittaataat tamakkivillugu naqippaa.
Aquutaa assoroorluni paarivaa, timini igalaap siorliup tungaanut kivippaa nilliaatigaluni ingeqqillunilu.
Sukkut tamaana qullii uluaatigut kuupput, allarterniarlugit aquut iperarpaa.
Arsugaq pujoralaallu
Pituannguugamimigooq sunnguamilluunniit nukersortinneqassanngilaq. Ullaamiit unnussuarmut angajoqqaavisa sunik tamanik oqilisaappaat. Unnukkorsiutaanik agguullugu. Atisalersorpat kavaajaa siillugu. Skuulerpat qilersorlugit. Pituannguammiunagooq taanna Arsugaq. Atuarfimmiit soraarpat biilinik aallugu.
Naamerluinnarmi pisussanngilaq, biilinik aporteqinaaq aalakoortorsuarmiilluunniit tiguteqinaaq.
Angerlamut apuuttorlu ”...arpaqattaarnak annertunngooqinaatit. Eqqissillutit iPaderniarit...”, ineeqqamini pinnguarpassuami pujoralannik poorneqalersut akorninut pilluni iPadileruni, ullorsuaq ualersuarlu naasaraat, kakkilertalluni tangajullattaajutigaluni.
Anaanaata nalunngisaminnut erseqqissartuaannarpaa Arsugap atuaqatimini anginerpaap tulliunera.
Anginera ernumassutigerpasittuusaartarpaa uffa tulluusimaarutigisorsuullugu.
Eqqartortilluguli anaanaata oqaatigineq ajorpai sukkaniuuttuni siulliunngikkaangami qiasartoq.
Nalunngilaami kukkusumik perorsagaralugu.
Nalunngisaminulli oqaannartarpoq: ”Uteriitsuliaq!”
Arsugaaqqap inuup mikissusaa, anaanami oqaasii paasisinnaaneq ajorpai.
Taamaallaat nalunngilaa isumalutsinnaveersaartassallugu.
Ullut ilaanni anaana ataatalu angerlarput assut nuannaarlutik.
”Pissaqartippatsigit” qungujussimapput, soorlu meeqqat.
Arsugap poortugaq takuaa nerriviup qaavaniittoq. Poortugaq angisooq.
”Ammariaruk.” Ammaleriallaraa qimmiaraq.
Ataataata natermut aqqaramiuk, kaavisittagaq kaavisikkamiuk, natermi angalaalermat anaanaata assani pattaatigalugit illaqattaalerpoq.
Arsugalli paasisinnaanngilaa suna tissinarnersoq.
Qimmiaraq meqquusalik manngertoq nammineq unippoq.
Misissoramiuk misissoramiuk pinnguarpassuami pujoralannik ulikkaartut akorninut milorujuppaa.
Kissaatigiuaannarnikuuaa qimmitaarnissani. Qimmeq atuarfiup tungaanut qimuttussani. Soraaraangami qilanaarluni eqqaani utaqqisartussaq. Angerlamut iseraangami takummaasartussaq. Sinittarfimmi pinngussat akornanni sineqatigisartagassani. Pujoralaat akornanni kiserliornaveeqqutissani.
Atuaqatini paaqqinnittarfiliaasut, Arsugaq biilinik aatippoq.
Arpaannaq biilinut ikiartorpoq, qilanaarisaqaramimi.
Ingikkami atuagaasivimminit poortugaq tiguaa anaanaminullu tunniullugu.
”Angerlaruma ammassavara,” tarrarsuutikkut anaanaa qungujuppoq.
Iseramik Arsugap anaanani eqqaasippaa ammagassaqarnerarlugu.
#”Usimi!” ammaleriallaraa Arsugap atuarfimmi sanaarisimasaa iganut allequt, kappoqqutit liimmernikunik ammalortuliaq, qaavatigut orangeamik qalipaatilimmik annoraaminermik qalligaq. #PL20240309 efter kollegial vurdering FOR ugrammatisk. Rettet en smule nedenfor
”Usimi!” ammaleriallaraa Arsugap atuarfimmi sanaarisimasaa iganut allequt, kappoqqutinik liimmernikunik ammalortuliaq, qaavatigut orangeamik qalipaatilimmik annoraaminermik qalligaq.
Nuannaarpoq qujalluni, uluaatigullu apariarlugu, pisannaani skaavimmut ilivaa.
Arsugap assassornerit qassit atorlugit taanna anaanaminut piukkullugu sanaarigamiuk, ilimmagu nikallorpoq.
Nalunngilaa skaavik toqqorsiviusoq.
Tassaniittarput atorneq ajortut sukujuit.
Arsugarmi eqqarsarsimagaluarpoq qalipaatigimmat nuannarissagaa.
Maanimi suut tamarmik qaqortuinnaapput.
Arsugaq inuuissiulerami anaanaata qaaqqussutinik klassenut marlunnut naammattunik tunivaa.
Arsugap meerarpassuit ullorsioqatiginagit anaanani ataatanilu kisiisa ullorsioqatigerusunnerugaluarpai.
Arsugarli qanoq iliuuseqarsinnaava, anaana aalajangereersimappat.
”Anaana naalagaavoq!” nalunngilaami anaanani taamak oqassasoq.
Ajornaqaarli inersimasut akulerutereermata allamik qinigassaqanngilaq.
Atuarfiup paarliani aaneqarnissaminut utaqqitilluni, niviarsiaqqat marluk sanioqqupput.
Eqissimapput talii imminnut nermullutik, siffiaallu ingerlaqatigiillutik.
Arsugap isigilerpai.
Qanormita iliortartut? Immaqami inuuinni arlaallu misilikkumaarpara.
Inuuissiortooreeramik kaagisuutilerput.
”Uninngaqqissaarlusi kaagitussaasi. Nakkakaatitsinaveersaarlusi!” Arsugap anaanaa suangasaarluniaasiit oqarpoq.
Kaagisoreeramik assatik asalluariarlugit pinnguaatersulerput.
”Uanga! Uanga...!” meeqqat sumi tamaani siulliuniuttaqattaarput.
Ajugaasussanut minitaajumasoqanngilaq.
Inissitsiterput unammineq aallartinniassammat. Ajugaanikuararpassuit sumi tamaani imminnut iluarisimaartut.
Arsugaq sapililerpoq.
Unammisaqattaarnernut tiguarteqqangaaramik inuuissiortorluunniit maluginngilaat.
Arsugaq qissaserpoq ”...uangaana piga!” pinnguaatimmi paasisinnaanngilai.
Sooruna nammineq pinnguarneq aqoqqusaanngikkaa? Qalianut sinittarfimmut qimaavoq.
Pinnguarpassuarmi akorninut imminut miloriulluni innakarami, pujoralaat ammut nakkaarusaartut isiginnaarujuulerpai.
Kammagiumaneqanngilanga. Eqqumiigivaannga. Narrugivaannga.
Taamaalluni unnukkut anaanaata saammarsariartorpaa.
Biibilimik atuffakkiarlugu guutimut qinoqatigiipput.
Atuarfimmi Arsugaq kisimiilluni issiavoq.
’Taannamaa inuuimmini kaagi nakkarmat anaanaminut naveersissimasoq...” niviarsiaqqat sanioqqutileramik isussupput, Arsugallu atisai naqqaniit qummut isigisarlugit.
Arsugaq tuattuuvoq mikisoq.
Kisermaamik taagorneqartarpoq.
Ilinniartitsisuminiillu aperitereerluni akigaangami kanngusuttutut isikkoqartarpoq.
Ungasianiillu pisuttoq isigalugu allaaneq ajorpoq nangiarluni pisuttartoq. Sianigerpasittutummi pisuttarami.
Atuagaasiverujussuata inuttaaraa suli mikerpasinnerulersittarpaa. Sequmiasutut avaqqutassaq.
Nalunngilaalu anaanaata isumalunnarisaraa, Arsugaq suli mikinerusutut malugeqqorpasinngitsutut inissisimagaangat.
”Qaa taamatut uninnganak, siaarlutit!” anaanaata naveeriarlugu saamanerpaamik aperissavaa ”...unnugu mamakujuttunik sutorniaravit? Ataguaasiit sukkuguttorsuussaatit.”
Akiligassat pillugit anaana ataatalu isumaqatigiinngippaluttut tusaasinnaavai.
Akiligassaq sorleq pingaarnerua, suullu pisaareqqaarnissaat pingaarnerua.
Suut amigaatigaagut.
Arsugap paasisinnaanngilaa sooq tamakkua pillugit kamaattartut.
Unnukkut nerigamik, Arsugaq arlaannik anaanaminut aperigaangami iluamik anaanaminit akineqarneq ajorpoq.
Sooruna ilaanni anaana taamaattartoq? Ataatalu aperigaanni oqaaseqassanani.
Aqaguani anaana angerlamut isileriallarami qiimmassimavoq. Puussiaateqangaaramilu.
Arsugaq kavaajassaanik oqortumik pitaartissimavaa ukialermanngooq.
”Qernertuutikkusunngilara!” Arsugaq narrulluni oqarpoq.
”Kikkut tamarmik taamaattumik peqarput. Akisoqaaq nuannaarniarit. Qaammatip sinnera perlertussaavugut!” anaanaata akivaa.
”Prinsesseminguna pisaarusukkaluarama.”
Ullut ilaanni Arsugaq atuarfimmut aatereerluni qiangalaqqajaavoq.
”Arsugaq, sunaana? Oqariarit taamaaginnarnak!”, anaanaa oqarpoq.
Neriffissanngungajalermat, Arsugarlu suli qiangalasuusaaginnavilluni, anaanaata ataataa pivaa ”...qaa aalajangeriarlugu qiatilaarniaruk, qiarusuttoruna!”
Ataataata Arsugaq aalajangeriarlugu paarivaa, fjernsynerujuujutigaluni.
Arsugaq iperaqqugaluarluni akersuukkaluarpoq.
Qianera sakkortutsikkaluttuinnarpoq, kiaguleraluttuinnarlunilu aaliangeqqatikkamimi.
Naggataatigut nilliarsuataajutigaluni akersuuppoq.
”Iperannga!” oqaatigisarlugu.
”Iluaallappit?” Arsugap anaanaata igaatigaluni aperisarpaa.
Qalakkamik Arsugaq nererusunngitsoq, anaanaata sinittarfianukaqquaa.
”Qummukarlutit inuusarniarit, alliguit anaananngortussaavutit! Sooruna inuusarneq ajorpit, taamallu inuusaqartigalutit?”
Arsugaq pinnguarpassuami akorninut imminut miloriukkami, pujoralaat ammut nakkaasut isiginnaalerpai.
Ullaakkut Arsugaq akinngilaq anaanaata suaartaraluarmagu.
Sinittarfianut iserami tuparujussuarpoq.
Arsugap inuusami nujai qiortarsimavai, niui talii niaquilu piiarlugit.
Siniffia inuusat nujaannik ulikkaarpoq. Niui talii, timaalu sumi tamaaniipput.
Anaanami tarngutai tigusimavai inuusallu kiinaat tanissimallugit.
Anaanaa tupaqqarsuaarluni oqaasissaaruteqqavoq.
Arsugaq natermi issiavoq, anaananilu qiviariartulerlugu.
Imminut killorsimavoq, inuusatullu kiinnani tanissimallugu.
Siggui aappaluttut pavungarsuaq qalipassimapput, isinilu tanissimavai soorluluunniit ujaqqat qernertut amiilaarnarlutik isaaniittut.
Anaanani soqutigisaqarpasigani qummut qiviarpaa.
Ullaaralaami eqqissinartumi, ineeraq nippaallugu anaanaata nillianera igalaakkut aniasoq tusarsaavoq.
Akorninilu pujoralaat sallaatsumik ammut nakkaarujoorput.
Anaana oqaasiinnaammat
Avaanngusuppunga eqqaniittut qaningaarmata.
Inuit uku anaanannut naggammik qaniuisut, inuunerat qanormita oqitsigaa.
Isumaluummerpunga.
Angut saninniittoq takusinnaavara iteramili uffarsimanngitsoq.
Sinissimanerminit nujai suli taamatut inisseqqapput.
Isaani takusinnaavakka serpii panertut, suli ermissimannginnami isaata teqeqquani ittut.
Arnap ataatsip saninniittup imminut isumagisimanera malunnarpoq.
Qulissimagami nujai tunummut sukangasumik tamarmik qilersimapput.
Quersoriarmat takuakka kigutai ukiorpassuit kigutigissarneqarsimanngitsut.
Tupasunnippoq, assaatalu kukii sungaarujullutillu kajorujupput.
Sanianiippoq angut, qiviaannarlugu ilimatsaatiinnarpara kavaajani kusanarnerpaaq atisimagaa.
Kavaajaq isikkumigut kusanarpallaarpoq ulluinnarsiutiginissaanut.
Angigivaa, tulluarpallaarnanilu qarliinut koorpunut, atukunut qarsornikunut, seeqquatigut illuttut alittornikunut.
Kavaajami iluata kaasarfianiit snapseeraq tiguaa najorsillunilu.
Timiga kalaallisuunik poorneqarsimariarmat eqqarsaatinnillu ipianngutinneqalerpunga.
Kalaallisuuma oqortut, nuilarmiorsuisa oqimaatsut ipianngutilerpaannga, eqqarsaatima amerlasuut tujorminartut kiaguummertittarlunga.
Artulilerpakka.
Ullaaq kalaallisuukka puuaniit tigullugit qaqikkakkit, qalipaatigissusiisa nunannik qanoq asannitsigininnik soorlulu misigissutsinnik oqaluttuukkaannga. Nuna erianaq. Qalipaatit ersarissut, aalajangersimasunik qalipaatillit. Qalipaatit akimut ersinngitsut, affaannarsunngitsullu. Asanninnerup qalipaataanik qalipaasersukkat, kissalaartup qalipaataanik taasartakkatsinnik qalipaatillit.
Qaqikkakkilli oqimaassusersuisa misigitippaannga nunama taamaallaat artukkertaraanga, inuiaqatima qanoq uannut oqimaaloqutaatigineri.
Angutip najoqqagaanik aarlorusserusuummeraluarpunga. Taakkunasulli inuuginnarusunneq. Nakkaannarusunneq. Tunniutiinnarusunneq.
Sunik oqimaatsunik nammataqannguarnani inuulluni, asuli inooqataarujuuginnaqaluni. Oqitsorsiortuuserujoorluni. Inuiaqatit naatsorsuutigalugit inuuginnarluni. Sulerusussusillit naatsorsuutigiinnarlugit inuulluni.
Suli inuugaluarlutik inuunerminnik tunniutiinnareersut tupigisaqaakka.
Kikkummita artorsarneruppat, uanga taakkuluunniit? Nakkaateqatigiinnaqalugit.
Maanngaanniit ingerlaqatigiinnariarlugit imeriaqatigalugit, siunissaq eqqarsaatiginagu massakkuinnaq inuulluni. Sumilluunniit ernumassutissaqarnani. Inoqatikka naatsorsuutigiinnartarlugit.
Tupigisaqaakka inuit tunniutiinnareernikuugaluarlutik suli uumasut.
Qanorli nakkaateqatigiinnarlugit. Maanngaanniit ingerlaqatigiinnarlugit, imeqatigiinnarlugit, siunissaq sussaq imigassamik inuuneqaannarluni.
Suliffik immineerlugu, imminut soqutigiunnaarluni, inigisamut akiliissanani, sumi tamaani siniffissarsioqattaaginnartarluni. Imiinnartarlunga nuannaarlungalu.
Qanoq inuuneq oqik. Uumagaluarluni toqunikuulluni.
Angummik ataatsimilluunniit annoraaqartoqanngilaq.
Kamaammeqaanga.
Ataatsimilluunniit annoraaqartoqanngilaq!
Angummik ataasinnguamilluunniit annoraaqartoqarsimasuugaluarpat, siunissaq takorluugara qaamanerulaassagaluarpoq.
Annoraaqartoqarani taamaattorli angigisarsuarminnik kavaajalersuussimapput najoqqagassaminnik imaqalaarsinnaaniassammata.
Uanni angutaassuseqanngillat, isumaqanngitsunik najoqqagassaataannalissuupput.
Ullut ilaanniaasiit mikisuusunga, anaanaga imertoq innarpunga.
Kisimiilluni igaffimmi imerpoq.
Ulluinnaasoq ilimagereerlugu imerniartarfiup matunnginnerani aniumaartoq, aarimmi aqqarnup eqqaani anissalluni pikerpaluleqaaq.
Sequnngerlunga sininniaraluarpunga, tusarnaarniarnermilli sinilersinnaanngilanga.
Nikippaluttarneri tamaasa tusaasinnaavakka.
Pisuppalunneranit naatsorsorsinnaavara qanoq aalakoortiginersoq. Baajat qassit imersimanerai.
Immiartorfiatalu ilerpaluttarneranit tusaasinnaavara qanoq silatusaarniartigigaluarnersoq.
Nipaata allanngorsimaneranit tusaasinnaavara qanoq isumagissaartiginersoq.
Nuannaarnersoq, isumalunnersoq, allaammi unnuassaq qanoq ingerlassanersoq naatsorsoreersinnaasarpara.
Ukiorpassuit, unnuarpassuillu pikkorissarfigisarsimavakka unnuamut eqqissillunga sinissinnaassanerlunga imaluunniit piareersimaannavillunga iluamik sinissinnaananga unnuaq atussanerlugu.
Massakkut maluginera annikimmat, unnuassara naatsorsoruminaatsippara.
Imerniartarfik angumeriniassagamiuk tuaviutsappaluppoq, naak immaqa suli baajaateqalaaraluarluni.
Ilaanni arfininngornerup unnuaani inuit ikippalugatik isaarpalulerput.
Illarpaluk, quiasaariniarpaluk, ingasaallugulu illaatiginninniarpaluk tusarsaapput.
Qujavungalu nuannaarpalummata, annilaanganeralu annikilliallappoq, naak paasigaluarlugu unnuassara takissamaartoq.
Inimut issaallutik imerpalulerput, tusaasinnaavaralu skuutik atuinnarlugit isaarpaluttut.
Uangalu aqagu asaassuttussaavakka.
Nipilersuut nipikinngitsumik appinneqarpoq, oqallittullu nipituneqqusaatiinnavillutik aallartillutik.
Akisinnik siutikka asseraluarakkit iluaqutaanngilaq.
Anaanaga malussataarneruleriarami nippakkaluttuinnarpoq.
Tusarniitsumik nipeqalertarpoq, nammineq niperinngisaminik nipinittarluni.
Nipi taanna tusaassallugu inuuninni nuannarinnginnerpaavara. Nipi mamarisaminik najorsisimariarluni allanngortartoq. Nipi pitsaasaartumik nipeqalertartoq. Nipi soorlu sapigaarunnerup nipaa. Nipi kiinarpalik.
Ilassisarneraluunniit tamarmi allanngortarpoq. Hej.
Ukiuni amerlavallaartuni nipi taanna tusaasimavara.
Uernarnermik sinililaaqattaalersimagama itillatsiarninni tusaasinnaavara taqqamani inimi inuit ikilisimasut nipaannerulaalersimasullu.
Anaanaga tusaasinnaanngilara, immaqa artulersimavoq.
Qallunaat angutit marluk tusaasinnaavakka.
Qallunaaq alla aniniarpaluppoq, aappaatalu qallunaap angutip oqarfigerpallappaa malissallugu.
Angutip aappaa anerpaluinnartoq, angutip kiserngoruttup anaanaga artuleqqasoq itersarpalulerpaa.
Sallaatsunnguamik itersarpaluppaa atia taasarlugu.
Nalunngilara suna siunertaralugu itersaraluarneraa.
Itertissinnaannginnamiuk silammut aallarpaluppoq. Siutikka alliserujussuarlugit allortarneri tamaasa tusarnaaqqissaarpakka.
Silammut aallariartormat qamuuna toqqissiallakkaluartungalu tusaalerpara inip tungaanut nipaarsaarnerulluni aallaqqippaluttoq.
Iluamik innarluarlunga sunngitsuusaaqqissaarlunga sinittuusaalerpunga.
Sinittarfimma tungaanut aallarpaluppoq.
Eqqarsarsuataalerpunga.
Nalunngilara susoqarsinnaasoq.
Arlaatigullu pisussaq pinngitsoortittariaqarpara.
Iserami tunginnut aallassalluni kavaajani gummersuanilu nipaarsaarluni natermut ilivai, itertinnaveersaarlunga.
Sallaatsumik tunginnut aallaatigaluni qitequssuani peerniaatigileraalu soorlu aatsaat iluamik uppernarsilerlugu suniarneraanga.
Uippunga massiimeriarlungalu isaatigut toqqarlugu isigilerlugu.
#”Schh.. rolig..” PL20240320 Udkommenteret. Citerede former giver ingen mening i et regressionscorpus
assani isaatiutigalugu qanilliartorlunga nipikitsumik oqamisaarpoq.
Ingiitigalunga niaquinnannik naameertulerpara.
Kamappunga annilaangallungalu.
Nalunngilarali taamaaginnaruma iluaqutaanavianngitsoq.
Naammanngilarmi taamaaginnarniaruma.
Sapiillisaavillunga oqarfigivara:
#”Jeg skriger.” PL20240320 Udkommenteret. Citerede former giver ingen mening i et regressionscorpus
Qanilleqqimmat oqaatigeqqippara:
#”Jeg skriger!” PL20240320 Udkommenteret. Citerede former giver ingen mening i et regressionscorpus
Ukiut arlallit qaangiutereersut unnuk taanna eqqaagaangakku – allarpassuillumi – tupigusuutigisarpara qanoq sapiissuseqarsimatiginera taamatullu piumassuseqarsimatiginera.
Tuattunnguaq nallinnartorlu, anaanama inuunerani angutipalaanut ilaasimasunut pilliutigiuminartoq.
Naamerluinnarli. Akuerisinnaanngilara pinngitsaalineqarnissara.
Nalunngilarami arnaassusera, inuunera siunissaralumi pinngitsaalineqarsimagaluaruma sequmilluinnaqqissaartussaasut.
Aqqusaarusunngilara.
Aalajangiussimasara piviusunngortinngitsuussagukku inuunerma sinnera imminut isumakkeerfiginavianngilanga.
Alliguma imigassamut nakkaatissaanga, inuunera annaariaannanngussavara.
Nilliasinnaavunga, akiuussinnaavunga, kimmaasinnaavunga, tukkaasinnaavunga allarpassuillu sakkugisinnaavakka.
Kialluunniit innarlissanngilaanga.
Takusinnaavara angutip qallunaap takusinnaagaa ilumoorlunga oqaqattaartunga.
Takusinnaavara paasigaa suna tamaat angullugu akersuutissamaartunga.
Tunummut aallarluni utilerpoq ”okay... okay...” oqaatigisaqattaajutigalugu.
Kavaajani gummersuanilu natermiittut tigugamigit sinittarfinniit anivoq.
Ingerlaannaq matukkut silarlikkut anerpallattoq tusaavara.
Anerpaluinnartoq tuaviinnaq matu silarleq parnaariartorpara, parnaareerlugulu uterama ineeqqat tamaasa aqqusaaqattaarlugit misissorlugit allanik inoqarnersut.
Paaserusuppara eqqissillunga ullaassap sinnera sininniarsinnaanerlunga.
Ilaanni anaanaga aalakuuleriarluni aggeqqusarpaanga oqaluttuarfigisarlungalu.
Oqaluttuaatigaluni qiasinnaasarpoq, isaanilu takusinnaasarpara utersaartartoq.
Ataataata ernini tamaasa aalisartussatut perorsarsimavai. Ataatamisulli aalisartunngortussaammatagooq. Panituanilu ajoqutaannartut isigisarsimallugu. Atorfissaqanngitsutut.
Ataataata angerlarsimaffiup iluani savilerluni malersortarsimavaa, qujanartumilli ukiorpassuarni aalisapilunnerup kingunerinik pitsorlulerluni timaa sukkavallaarunnaarsimavoq.
Nilliaffigisarsimavaa.
Atuartussaannginnerarlugu, qatanngutini angutit aalisartut aningaasarsiorniarmata, nerisassai isumagisassagai, atisai errussagai, torersumillu angerlarsimaffeqarnissaat isumagisassagaa.
Anaanaga atuarunnaarsimavoq.
Ataasiarnanga misigisarpara unnuami putsumik tipersuarmillu ipilerninnik itertitaallunga. Pujoq qernerujulluni qaserujuttoq, akulerukkiartulersimalluni qilaaniit naqqanut annertusiartuutigaluni morsukkiartulersoq.
Tupaqqallunga makikkaangama, nalullugu ornitassara suunersoq, qanoq isikkoqarnersoq, qanoq ilitsigisimanersoq, qangami pissanganartannguarsi.
Qujanartumik amerlanertigut arlaanik igaassanik ikkussisimariarluni artuliinnarsimasoq, sunaaffa igaavi ilillutik nungulersut itertartunga.
Ullaassat ilaanni iterpunga tipimik ikuallassunnimik naamallunga.
Qungasera qasilippoq.
Makeriarlunga anillakkama pujorsuarmut isiginiarneq sapernangajappoq.
Inimut appakaatiinnartunga ingerlaannaq anaanama niui natermi ersilaartut takuakka.
Artulersimavoraasiit.
Igaffimmut aallarama toqqaannaq kissaaviup tungaanut aallarpunga.
Qanilligakku paasivara igaassanik ikkussisimariarluni artulersimasoq, taavaana saanikorsuit imertaarullutik ililluinnarlutik nunguttut.
Uunnaaviup sanianiittoq igalaaq qiverseriarlugu uunnaavik qamissallugu, eqqarsaammerujussuarpunga.
Ikumatiinnarsinnaavara.
Ikumatiinnarlugu qimassinnaavara.
Sumunnassagamami?
Aanaannukarsinnaagaluarpunga, kisianni taava apeqqutigissavaa sooq unnuaannarmi aggernersunga.
Ikuallassimasugullu tusaruniuk paasiniaalissalluni unnuakkut anigama angerlarsimaffipput qanoq ittoq qimassimaneriga, qanoq akissagama?
Uunnaavik ikumatiinnassanerlugu eqqarsarsuataarninni suut kingumut pisimasut eqqaanngitsoornerpakka.
Aalajangerpunga qamiinnarniarlugu.
Toqunissaanut ikiussagaluarukku, inuunermini naalliuutai tamaanga kipiinnassagakkit, taamatullu ikiorusunngilara.
Naallioqili. Inuunini artorsaatigeqiliuk.
Nammineerluni sapilerluinnalerunigit, nammineerluni inuunini kiperusulissaguniuk, namminerpiaq nukini atorlugit nammineq inuunini kipillarumaarpaa.
Tassuunaluunniit nukinnik ataatsimilluunniit ikiorusunngilluinnarpara.
Maani naggammik inuulluaqqullutit nikorfanitsinni eqqarsaatikka maaniitsinneq sapernarput.
Uannut iliuuserinikuusatit, iliuuserinikuunngisatillu eqqarsaatigeqqajaavakka.
Anaana oqaasiinnaavoq.
Eqqarsaatinnut qimaavunga.
Pitsaaneruvoq suut tamaasa tamaanga kipitiinnarukkit.
Imminut toqukkusunnera qaangersinnaanngilara.
Skaavimmi ujaasilerpunga, anniaatiga qaangerusuppara. Massakkut.
Saperpara, anniaatiga, timima saperluinnarpaa.
Skaavik sukujuusivik ammarpara, allunaasarlu atorneqarsinnaasoq nanillugu.
Nangaarianngivillunga tiguara.
Naalliunnerup pianik eqqarsaatikka aqussinnaajunnaarpakka.
Anniaatiga, aliasuutiga inituallaarpoq, massakkoqqissaarlu tiguaqqallunga aquppaanga.
Sinittarfinnukarpunga matullu tigummivianut allunaasaq qilersoqqissaarpara.
Kigaatsumik matu tunullugu natermut ingippunga aquillunga.
Allunaasaq kigaatsumik qungasinnut kaajallatsippara.
Takissusissaa naatsorsorpara.
Piaaralunga naannerutilaarpara, qungasinnullu qilerlugu.
Eqqissivillunga natermut ingippunga.
Iluamik eqqarsarsinnaanngilanga.
Anniaatiga kiserngoruteqqavoq. Peerutiliivippoq. Erniinnannguaq suerutissaaq.
Allunaasaq qungatsinni sukangavoq, nulukkalu natermut tunnganngilaarput.
Tassani nivingavunga, malugilerparalu anniaatima aliasuutimalu timera qimakkiartuleraat.
Tusaasakka aanngariartortutut ipput. Aanngalerput.
Uummatima kassunnera aammik timinni ingerlarsortitsivoq, annaanneqarsinnaanngitsunik annaassiniaraluarluni.
Tillernera qaffappoq, aak annertuallaartoq qaratsanni katersuussimavoq.
Isigisakka aalaaluttunik qaqortuararpassuaqalerput.
Ugguarnissaq inortuereerpoq.
Timera nalornivoq, suli uumarusuppoq, sunali tamarmi taartippoq.
Annaanneqarsinnaanngilanga.
Angakkussarsuaq
Mikisunnguusorli malugisarsimavaat arlaannik ajoquteqartoq.
Tunuarsimaartuujuaannarsimavoq, ittoortoq, inunnillu naapitsigaangamik anaanami tunuanut toqqoqqasarluni.
Oqatuaraangami nipaatsunnguusarsimavoq.
Taamaammat paasiuminaatsippaat, sooq meeqqani naalanngitsutut oqaatigineqartarnera.
Atualerami sivitsunngitsoq immikkut atuartinneqartalerpoq.
Malinnaasinnaanerooq ajormat, atuaqatiminullu kinguarsaataaginnartarmat. Pikkorissinissaannunngooq kinguarsaasarami.
Mikili immikkut atuartinneqartaleramili atuarfimmit qimaakulatsippoq.
Atuarnissani soqutigiunnaarpaa.
Ataataata kamalluni aperivaa sooq atuarfimmit qimaasimanersoq.
Mikili iluamik akinani tuini qummoortiinnarpai.
Iikkami assit tallimat. 4-8-12-16-20.
Mikinermiit annermut sukkasuumik kiseqqippai.
Assit tallimat. 4-8-12-16-20.
4 kisitsisaavoq ajunngitsoq. 5 aamma ajunngilaq.
Maluginngisaminik timini aalajangersimasumik uteqattaartilersimavaa.
”Nammineq pisuuvutit naalannginnermik!” ataataata eqqarsaatai kipisippai.
Naalanngitsut. Juaat, Hansi, Mati, Kilaasi. Naalanngitsut.
4 kisitsisaavoq ajunngitsoq.
Naalanngitsoq. Miki. Naalanngipput.
5 aamma kisitsisaavoq ajunngitsoq.
”Tusarnaarpinga??” ataataata ajappaa.
”Taamaasiorunnaarniarit!” ataataata Miki sakkortuumik issuttuuppaa timaa aqukkusukkaluarnermik.
Mikip ataatani toqqarlugu isaatigut isigilerpaa, kamak anniarnerlu takusinnaavai, imminullu unitsinniaraluarluni timini aqussinnaanngilaa.
Allamut alartariaqarpoq. Isaata qalipaatai. Kajortut taartut. Qeqqani putoq. Qernertoq. Sinaani kajortut qaamasut. Allanngorartut. Soorlu qaqqarsuit. Isai kajortut taartut.
”Qimaaqqissanngilatit,” ataataata siniffianut milorujuppaa, ”qimaaqqikkaluarna!” ingerlallunilu.
Miki siniffimminut ingilluni timini uteqattaartilerpaa.
Assani silaannarmi uteqattaartiutigalugit.
Pakatsineq, pakatsineq, pakatsineq, pakatsineq. Sisamat. 4 kisitsisaavoq ajunngitsoq. Pakatsineq. 5 aamma kisitsisaavoq ajunngitsoq. Unillanga. Pakatsineq. 6 ajorpoq. Pakatsineq. 7 kisitsisaavoq ajunngitsoq. Ataata pakatsivoq. Unillanga. Pakatsineq. 8. Kisitsisaavoq ajunngitsoq. Unillanga.
”Massakkut piffissanngorpoq paasissallugu Mikip suna ajoqutigineraa.
Arlaannimmi ajoquteqarpoq!” Mikip anaanaa nakorsanut qatsussilluinnarsimasoq oqarpoq.
”Kiisaluunniit atuassaarpoq!
Paasisariaqarparput sunersoq!” kamakkaluttuinnarpoq.
Ukiuni arlalinni kamassani nununikuusani aniatippai.
”Suliaqartariaqarpusi, taamannarsuarmi akissarsiaqarpusi! Iluamik sullittariaqarpatsigut!”
Oqaatigerusutani annikkiaramigit eqqissiimivoq.
Assai sajupput.
’Takusinnaavara kingullermik misissortinneranit pasitsaanneqarsimasoq autisme ADHD-lu pigisinnaasimagai, kisiannili taakkununnga tunngasunik annerusumik misissorneqarsimarpasinngilaq?” nakorsaq aatsaat iluamik akulerunnialerpoq.
”Aappi, misissorneqanngilaq,” anersaaruluppoq.
”Epilepsimut iisartagaqareersoq takusinnaavara, ilumoorpa?” nakorsaq aperivoq.
”Aappi, ilumoorpoq,” nikalluallalluni akivoq.
”Suliassanngortissavara.
Aggersarneqarumaarpusi piffissanngorpat misissortinnissaanut.”
Anigamik Mikip anaanani tasiorlugu ingerlaqataavoq. Siggui nikittaqattaarput nipaqaratilli.
Epilepsi. Autisme. ADHD. Epilepsi. Autisme. ADHD. Naqinnerit sisamat. 4 kisitsisaavoq ajunngitsoq. ADHD. Unillanga. Pakatsineq. Epilepsi. ADHD. 4 kisitsisaavoq ajunngitsoq. EPILEPSI. 4 kisitsisaavoq ajunngitsoq.
Mikip ineeqqaminiit anaanani erruisoq tusarnaarpaa.
Timini aalajangersimasumik uteqattaartippaa, assani imminut attuussarteqattaajutigalugit.
Anaanap glassi errortoraa. Glassi iligaa. Imeq kuuttoq. Qapuk. Qaqortoq. Qapuk qaqortoq. Glassi allarteraa. Nipaa.
Ataataata iserfigeriasaarpaa.
”Miki, ningiu.... TAAMAASIORUNNAARNIARIT! Suinnarpinuna??”
Taliatigut sakkortuumik tiguaa natermiillu nusullugu.
Mikip sapinngisaminik timini suli uteqattaarnissaminut pisariaqartitsigaluartoq aqunniarsarivaa.
Anaanap allarterinerata nipaa. Glassip akimut ersinnerata minguissusaa. Skaavimmut sianigalugu ilineqarnera.
”Taamaasiorunnaarniarit!!”
Mikip assani suli imminut patittaqattaarusuttut, sukallugit uninngatinniarsarivai.
Patittaqattaarusunneranut nununiarneq imaannaanngilaq.
Akiuuppoq, ilukkut sajorujuttuinnanngorluni.
Timaa nilliavoq.
Taamaasiortariaqarpoq.
Patittalerpai.
Erruerpalummi glassit attuuttarnerisa nipaat. Imeq. Anaanap assaanit imiup qaputtallip kuuttarnera.
Ataataata patippaa.
”Atali unitsinniaruk!” anaanaa naalliuppasilluni oqarpoq.
”Imaassinnaavormi autisminngikkuni ADHD-rtoq.” oqarpoq Mikilu sussaanngitsoq qiviarlugu.
Soorlu atorsinnaanngitsumik qiviagaqartoq.
”Tassaqaasiit tusagaqaqqissaagut,” ataataa tunniutiinnarpasilluni akivoq.
Autisme. ADHD. Autisme. ADHD. 4 kisitsisaavoq ajunngitsoq. AUTISME. 7 aamma ajunngilaq.
Uluaga kissaruluppoq. Anaanap glassi iligaa. Assamigut qapulik. Kissaruluppoq...
Mikip ningiua aggerpoq.
Ornippaa pakkutilerlugulu.
”Igg, Miki eqqissillutit, qasoorlutit.”
Ningiuata Miki kivippaa nalaasaarfimmilu sarlissiullugu.
”Malugiuk nukitit qanoq qasoortut,” oqarpoq ”Angakkussarsuaatiga!”, angajoqqaavi saappai.
”Angakkussarsuaruna. Taamatut inunngorpoq, taamaattuaannassaarlu,” ningiua oqarpoq, Mikillu paasisinnaanngisaanik isigalugit.
Tassamigooq pooqarluni inunngornikuuvoq, ningiualu oqartarpoq Angakkussarsuusoq.
Miki eqqissisimaarpoq.
Eqqarsaatai eqqissisimaarput.
Ningiuata tupilak qiperugaq mikisoq takutippaa. Kusanaq.
Isussullunilu aallartilluni: ”Aana pissat.
Siulivit qangarsuarli sanaarivaat.
Illit pissavat, angakkussarsuugavit. Ikiortissat.
Pisariaqartilerukku, ikioqqugina immamullu aallartillugu.”
Itumaanut ilivaa assaalu peqillugu.
Mikip ningiuni oqaluttoq qiviarpaa, eqqarsaataalu aallarteqqipput.
Angakkussarsuaq. Angakkussarsuaq. Angakkussarsuaq. Angakkussarsuaq. 4 kisitsisaavoq ajunngitsoq. ADHD. Angakkussarsuaq. 5 aamma ajunngilaq. Unillanga.
Qiperugaq isikkumigut pisoqalisimanngitsoq misissuataarpaa.
Paarngortutut isikkoqarpoq. Soorlumi uumasoq nipaarsaartorsuaq. Najungasui takuneqarsinnaapput. Pamiua mikisoq.
Kiinaalu pinniitsoq nuugissunik kiguteqarpoq, qungujorujussuarsimasumik siggoqarluni.
Isai imminnut ungasipput. Angisuut, ammalortut, ulorianartutut isikkullit.
Aqaguani Mikip ataataa angerlamut iserami Miki suaartalerpaa.
Akisoqanngilaq.
Ineeqqat tamaasa ujaasiffigilerpai, atia taasaqattaajutigalugu.
Anaanaa tupaqqalluni iggavimmiit anillappoq.
”Sunaana?” aperivoq.
#”Sianerfigitikkama. Mikiaasiit atuarsimanngilaq!” ataataa akivoq, uffarfillu ammarlugu inoqanngitsoq. #PL20240605 for elliptisk til at kunne analyseres sikkert 
Ernumarpasillutik imminnut isigipput.
Ungasissumi Miki qaqqap qaavaniippoq.
Imaq isigivaa.
4454 allornerit pisussimavai.
Naammassimassooq.
4 kisitsisaavoq ajunngitsoq.
Oqortumik kavaajaqarpoq atuagaasivinilu nammappaa.
Peeriarlugu, kaasarfimminit tupilak ammuppaa.
Nunamut ileriarlugu assinganik inissippoq, paarngortoq ilaarniarsaralugu.
Angakkussarsuaq. Autisme. ADHD. Angakkussarsuaq. Autisme. ADHD. Angakkussarsuaq. Autisme. ADHD. Unillanga. Ikiortissarivara. Tupilak, tupilak, tupilak, tupilak. 4 kisitsisaavoq ajunngitsoq. ADHD. Peerit. Uanniit peerit. Peerit. Peerit. Peerit. Peerit. 4 kisitsisaavoq ajunngitsoq. Angakkussaq. 4 kisitsisaavoq ajunngitsoq. 5 aamma ajunngilaq...
Nikuippoq, tupilallu tigoriarlugu ammut immamut isigilerluni.
Tunuporsulaariarluni siumut allorarami, assoroorluni nilliaatigalunilu tupilaatini immap tungaanut milorujuppaa.
Nipini aatsaat taamak nipitutigisoq tusarpaa.
Tupilaatini mallikkut aanngariartortoq isiginiarlugu, timini malugilerpaa sukattooqattaartoq.
Tassanngaannaq sakkortuumik takkuppoq.
Tiguarpaa uppikkiartulerporlu.
Aqunneqarsinnaanngitsumik sukattooqattaarpoq, innaannarsuup tungaanut assakaalerluni.
Tupilak. Tupilak. Tupilak. Tupilak. 4 kisitsisaavoq ajunngitsoq...
Immamut tuppoq, anerninilu artulerpaa.
Anersaarusukkaluarpoq, timinilu sukattooqattaartoq nikisikkusukkaluarlugu.
Imeq atisaanut akimorpoq, kavaajaata oqortup ammut kivisippaa.
Kivivoq.
Qaqqap qaavani kisimi takussaavoq atuagaasivik.
Mikinerullunga unnuami itilerpunga anaanama itersaraanga.
Cigarettiutini tammaallugit ujaaseqqugaanga.
Skaaviit atisaasiviit, igaffimmilu skaaviit tamaasa misissorluaqquai puigorsimasaminik arlaannut toqqorsimaqinagamigit.
Timera aqussinnaanngisannik sajuppoq.
Iluatiguuginnaagama nilleqimmat qiiavunga.
Igalaat amerlanerit ammaannarput.
Ujaasileramali nalunngereerpara cigarettinik nassaarnaviarnanga, kamannginnerussammalli ujaasisuusaarpunga.
Nipilersuut nipituumik appisimaarpoq, tusarnaartagaajaasiit taakkua appisimaarput.
Ujaasiffigeqqusai tamakkereerlugit anaanaga inimut ornippara issialluni utaqqigaanga.
”Nassaanngilanga.”
Isai ajortunngoriarlutik sigguni millisillugit sukakkiarlugit, isigilerpaanga sivisuumik oqassanani.
Nalunngilara qanittumi innartinnavianngikkaanga.
Nalunngilara arlaannik ajortoqaqqaassasoq.
Saavani allamik oqaasissaqarnanga qiiallunga nikorfavunga, innariartoqquneqaannarnissara kissaatigigaluarlugu.
Kiisami oqarpoq.
”Naak, qaalaarit.”
Qanillivara.
”Sooruna siggussuatit pinnguarisarpigit!”
Kiinara attorniaraluaraa niaqora sanimut illuarpara attortinngitsoorlunga.
Arsakoorfimmi cigarettinik sinnikusiulerpoq nungungajalluinnarnikumillu tiguseriarluni ikillugu.
”Mikisuullutit siggutit inequnarallarmata, assassuatit oqummiartarnikuugakkit siggutit tasillugit!”
Assassuanilu tipeqisoq qaninnut oqummiutiteriasaarpaa, siggukka tasitsaaqattaalerlugit, kukissuarminillu sungaarujuttunik qitsuttarniarlunga.
Illuarpunga assaalu oriarlugu.
Isikkorluppaanga.
”Siggussuatit amiilaarnat!”
Pujortakkaminillu taliga, tuima ataatigut qamitsivigeriarlugu innariartoqqullunga.